---
layout: category
title: "Power banky"
description: "Jak vybrat power banku na cesty a expedice"
name: "powerbanky"
permalink: /powerbanky/
---


Výběr vhodné power banky na outdoorové aktivity je důležitý pro zajištění dostatečného energetického zdroje pro elektroniku v situacích, kdy není přístup k běžné elektrické síti. Jasně, pokud cestujete s papírovou mapou a digitálními udělátky opovrhujete, power banka se vás netýká, ale to byste si sem asi nepřišli číst o tom, jak si vybrat power banku. Takže do nějaké míry vás to trápí. 

Při volbě správné power banky je třeba zohlednit různé faktory včetně kapacity, rychlosti nabíjení, odolnosti a hmotnosti. A je to jako se vším, nemůžete mít všechno, nebo ne alespoň levně. Navíc nabídka power bank je na trhu rozsáhlá a kromě kapacity a hmotnosti se běžnému uživateli nedaří si vybavit, jaké jiné parametry by bylo třeba zohlednit. 

Pojďme si tedy říct, co je důležité při výběru power banky.

__Co konkrétně se v tomto článku dozvíte?__ 
* Obsah
{:toc}


## 1. Kapacita power banky

Kapacita power banky se udává v mAh (miliampérhodinách) a určuje, kolikrát dokáže nabít připojená zařízení. 

- **Malé výlety (1–2 dny)**: Power banky s kapacitou do **10 000 mAh** jsou dostatečné pro nabití jednoho až dvou mobilních telefonů.
- **Středně dlouhé výlety (3–5 dní)**: Doporučená kapacita **10 000–20 000 mAh** umožňuje nabití mobilních zařízení i drobné elektroniky, jako jsou GPS navigace či čelovky.
- **Dlouhé expedice (více než 5 dní, přechody hor, expedice do divočiny)**: Power banky nad **20 000 mAh**, často kombinované se solárními panely pro obnovu energie.


### Doporučené modely
- **Goal Zero Venture 35** (9 600 mAh) - Odolná, vodotěsná, s vestavěnou LED svítilnou.
- **NiteCore LC10** (3 400 mAh) - Ultralehká power banka s vestavěným světlem a nabíjením přes USB a Lightning.
- **Charmast Power Bank** (26 800 mAh) - Vysoce výkonná, s více porty pro nabíjení více zařízení.
- **Anker PowerCore+ 26800 PD** - Ideální pro nabíjení většího množství zařízení včetně notebooků.
- **BioLite PD** (20 000 mAh) - Výborná kombinace vysoké kapacity a rychlého nabíjení.

**Jak to řeším já?** 
Používám kvalitní power banky s kapacitou 20 000 mAh, pokud chodím na několikadenní výlety a nejsem si jistý, kdy se dostanu k elektřině. Velmi často je mi trapné v hospodě, kde jím, je poprosit o možnost dobíjení, takže raději vezmu o 150 gramů těžší power banku. Plus s sebou mám ještě záložní magsafe powerbanku, která se přichytí na můj iPhone a dobije ho. Tu mám vždycky až jako poslední zálohu a používám ji jen v případě, že mi došla šťáva na mapy, bez kterých se neobejdu. 

Pokud jdu na krátký jednodenní výlet, tak mám většinou jen magsafe powerbanku. Ta dodá dost energie na cestu zpět, když si ve vlaku vytluču iPhone děláním pitomostí. 

Nic mezi tím v podstatě nepoužívám, ale také nepoužívám na cestách tablet či notebook, který by vyžadoval větší kapacitu power banky. Z elektrických věcí používám jen mobil, čelovku a hodinky Garmin nebo Apple Watch. V poslední době také Oura ring, který mi vydrží několik dní a na víkendový výlety ho nenabíjím, ačkoliv naopak slušně vytlouká baterii telefonu, protože se připojuje k jeho GPSce..  


---

## 2. Rychlost nabíjení a elektronika

Moderní power banky se liší nejen kapacitou, ale také rychlostí nabíjení a technologií ochrany elektroniky. 

- **Podpora rychlého nabíjení**: Standardy jako **USB Power Delivery (PD) a Qualcomm Quick Charge (QC)** umožňují rychlé nabití zařízení.
- **Vícenásobné výstupy**: Možnost nabíjet více zařízení najednou. Nezapomeňte na to, že každá power banka má určitý výkon, který se dá při nabíjení více zařízení rozložit. Čím větší je výkon, tím rychleji se zařízení nabijí. Výkon se rozděluje na více zařízení, ale musíte počítat s tím, že do přidělování výkonu vlastně nemůžete mluvit, to si zařídí elektronika power banky. Pokud potřebujete rychle dobít zařízení na další cestu, je lepší nedobíjet. Je ale důležité mít vysoký výkon? Podle mě stačí zařízení s PD/QC, která mají vysoký výkon a dobrou elektroniku, ale nemusíte brát ta s nejvyšším výkonem, pokud nabíjíte jen mobil a drobnou elektroniku. Všechno se vám v pohodě nabije přes noc. 
- **Bezpečnostní ochrany**: Kvalitní power banky obsahují ochrany proti přepětí, přehřátí a zkratu. Jo, je to důležité, pár nafouknutých power bank, které se přehřály při nabíjení, jsem viděl - a nechceš to. 

Účinnost power banky je klíčovým faktorem, který ovlivňuje reálně dostupnou kapacitu pro nabíjení zařízení. Udávaná kapacita power banky je založena na napětí **3,7 V**, což odpovídá napětí článků uvnitř power banky. Nicméně výstupní napětí je obvykle **5 V**, což znamená, že dochází ke ztrátám při převodu napětí. Efektivita tohoto převodu se pohybuje mezi **70–90 %** v závislosti na kvalitě použitých komponentů.

Vyšší účinnost mají power banky, které využívají moderní **Li-Pol baterie** s pokročilými měniči napětí. Například u power banky s kapacitou **20 000 mAh při 3,7 V** a účinností **85 %** je reálně dostupná kapacita pro nabíjení zařízení při **5 V** přibližně **12 500 mAh**. To znamená, že stejná kapacita na papíře nemusí znamenat stejné množství skutečně využitelné energie.

K určení účinnosti lze využít **USB wattmetry**, které změří reálné množství energie dodané do zařízení. Také je možné provést empirický test, kdy se spočítá, kolikrát power banka zvládne plně nabít konkrétní zařízení. Nejefektivnější modely dosahují účinnosti přes **85 %**, zatímco méně kvalitní power banky mohou mít účinnost pouze **70 %**, což znamená vyšší energetické ztráty.

A to je také důvod, proč doporučuju power banky s PD/QC elektronikou. Ta musí být kvalitnější a i když je větší a těžší, tak vám výrazně zvýší účinnost a tím i fakticky dostupnou kapacitu. 



---

## 3. Poměr hmotnosti a kapacity

Hmotnost power banky hraje zásadní roli, zejména při dlouhých túrách. Hmotnost powerbanky ovlivňuje typ baterií (Li-Ion vs. Li-Pol), účinnost převodu energie, materiál konstrukce, doplňkové funkce a zamýšlené použití. Li-Pol články a minimalistický design umožňují lehčí modely, zatímco vyšší kapacita a odolnost vedou k těžším variantám. Při výběru je proto klíčové zvážit, zda preferujete lehkost, nebo výdrž. Taková powerbanka Nitecore NB10000 GEN2 (Li-Pol, 10 000 mAh) váží jen 155 g, zatímco Xiaomi Mi Power Bank 2C (Li-Ion, 20 000 mAh) má 338 g.

| Kapacita (mAh) | Přibližná hmotnost (g) | Počet nabití mobilu (4 000 mAh) |
|---------------|--------------------|-------------------------|
| 5 000        | 120                | 1                        |
| 10 000       | 200                | 2                        |
| 20 000       | 400                | 4                        |
| 30 000       | 600+               | 6+                       |

Ideální power banka by měla mít co nejnižší hmotnost při zachování dostatečné kapacity. Obecně doporučuji jít spíš do power bank vybavených Li-Pol články, které jsou lehčí a větší a navíc stabilnější v zimě. 

---

## 4. Vstupy a výstupy

Power banky se liší také podle typů konektorů:

- **USB-A**: Klasický výstup pro většinu zařízení.
- **USB-C**: Rychlé nabíjení a možnost **obousměrného nabíjení**.
- **Micro-USB**: Starší standard pro nabíjení power banky - klidně se mu vyhněte, asi není důvod jej používat. 
- **DC výstupy**: Pro napájení větších zařízení, jako jsou notebooky - pokud nemáte tuto potřebu, tak se mu také vyhněte, Moderní notebooky mají většinou USB-C vstup a výstup, lze je tedy dobíjet i přes USB-C power banku, jen musí míto dostatečný výkon. 

---

## 5. Odolnost a ochrana proti povětrnostním podmínkám

Při cestování do přírody je důležité, aby power banka vydržela náročné podmínky:

- **Voděodolnost**: Stupeň krytí **IP67 nebo IP68**.
- **Odolnost proti nárazu**: Gumové kryty a pevné šasi.
- **Rozsah provozních teplot**: Některé power banky jsou odolné vůči mrazu až do -20 °C. Dejte si na to pozor. Li-Ion články se v zimě vybíjejí rychleji než Li-Pol články, protože lithium-iontové baterie mají horší výkon při nízkých teplotách. Při extrémních mrazech mohou dokonce přestat fungovat úplně. Zde je podrobný popis problému a doporučení, jak se o články v zimě starat.

---

## 6. Alternativní způsoby dobíjení

- **Solární panely**: Například **Goal Zero Flip 12**, který lze dobíjet ze solárního panelu.
- **Dynamo generátory**: Možnost dobíjet power banku mechanickou energií.

---

## 7. Power banky v zimě

Jak nízké teploty ovlivňují Li-Ion a Li-Pol články?

Li-Ion baterie (např. 18650):
- Nejvíce citlivé na mráz.
- Při 0 °C ztrácejí 20–30 % své kapacity.
- Při -10 °C se může využitelná kapacita snížit až o 50 %.
- Při -20 °C mohou přestat fungovat úplně.
- Nabíjení při teplotách pod 0 °C může trvale poškodit články.

Li-Pol baterie:
- Lépe zvládají chlad díky měkčímu elektrolytu.
- Při 0 °C ztrácejí jen asi 10–15 % kapacity.
- Při -10 °C je ztráta kapacity obvykle do 30 %.
- I při -20 °C mohou stále částečně fungovat.

Pokud plánujete zimní expedici, Li-Pol baterie jsou lepší volbou, protože mají menší ztrátu kapacity v chladu.

## Moje závěrečná doporučení: 

1. Nekupujte si power banky noname značek, ale naopak v klidu sáhněte po čínských modelech jako Baseus, Anker, Nitecore či Xiaomi. 

2. Pokud cestujete normálně, nejsou extra velké odolnosti power banky potřeba. Většinou ji máte zahrabanou v batohu, pokud chcete, můžete si ji ještě dát do kapsičky z bublinkové folie. Je to zbytečná váha navíc. 

3. Nechtějte moc funkcí navíc. Ani velké displeje nejsou potřeba, žerou zbytečnou energii a ještě přidávají na váze. Vám stačí vědět, jaká je momentální kapacita power banky, luxusem je dozvědět se, jaké je výstupní napětí, pokud to potřebujete.

4. Bezdrátové dobíjení je super, ale nepoužívejte ho na cestách. Není příliš energeticky efektivní a zbytečně ztratíte energii na přenos. Mít s ním power banku může být zajímavé, ale jen jako záloha. Jednou se mi stalo, že se mi zanesl nabíjecí konektor telefonu a nepodařilo se mi ho dobíjet přes kabel, takže bezdrátové dobíjení málem přišlo k duhu. Jenže nakonec jsem konektor párátkem a foukáním rozchodil a tak zase nic. Vykašlete se na power banku s bezdrátovým dobíjením. 

5. Sežeňte si krátké kabely na cesty, které mají třeba jen 20 cm a nezamotávají se vám. Noste je s power bankou v taštičce. Hlavní kabel na nabíjení powerbanky si pořiďte dlouhý, budete ji dobíjet většinou v hospodě u zásuvky a je potřeba powerbanku položit na zem nebo na okno. 

6. Všechno si před odjezdem zkontrolujte, dobijte a nestresujte se, pokud jdete přes nějakou civilizaci, vždy tam náhradní kabely k USB-C i Apple Lightning seženete. A novou powerbanku zpravidla taky. 

